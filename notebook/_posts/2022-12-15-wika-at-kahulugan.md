---
layout: post
type: post
title: "Pagmumuni ukol sa wika at kahulugan"
date: 2022-12-02
category: notebook
comments: true
author: "LJ MIRANDA"
published: true
tags: [nlp, linguistics, semantics, pragmatics]
description: |
excerpt: |
---

<span class="firstcharacter">H</span>abang nagbabasa ako ng librong *The Way of
Kings* ni Brandon Sanderson, napansin ko na may isang tauhan doon, si Shallan
Davar, na mahilig gumamit ng **panunuya** sa kanyang wika. May mga pagkakataon
na hindi siya naiintindihan ng kanyang kausap lalo na kung ang panunuyang ito
ay nakasulat lamang sa papel. Siguro kasi wala na yung konteksto&mdash; tono,
postura, ekspresyon&mdash; kung binabasa lang yung nais niya.

![](/assets/png/wika/shallan.jpg){:width="500px" style="padding:10px"}  
__Fig__: Si Shallan Davar sa seryeng *Stormlight Archives* ni Brandon Sanderson.
{:style="text-align: center;"}

May mga ganito rin akong karanasan. Halimbawa, sa Reddit, kailangan kong
maglagay ng "/s" upang linawin na hindi literal ang aking kumento. Pag may
di-pagkakaunawaan sa magkakaibigan, mas mainam sa akin na tumawag kaysa
mag-*text* para malinaw ang usapan.

Dito naisip ko na baka may dalawang uri ng kahulugan: isang (1) **kahulugang
tekstuwal** na base lamang sa kung ano ang literal na nakasulat, at isang (2)
**kahulugang kumakatawan** na may pagtatangi sa konteksto at intensyon.
Interesado ako dito dahil sa kasulukuyan, may mga diskusyon kung may konsepto ba ng 
pag-unawa ang mga *large language models* (LLMs) at hindi lamang ito bunga ng numero at
tsansa.

Uunahan ko na: wala pa akong sagot. Ngunit gusto kong bumuo ng isang balangkas
para makipag-buno sa mga tanong na ito. Una, lilinawin ko ang depinisyon ng
dalawang uri ng kahulugan at ang koneksyon nila sa *natural language processing*
(NLP). Ikalawa, susuriin ko ang kanilang relasyon. At ikatlo, gagamitin ko ang
balangkas na ito upang siyasatin ang mga diskurso ukol sa mga LLMs. 

## Tao po! 

Kung pupunta ako ngayon sa bahay mo at hindi ko alam kung nandiyan ka, ang
gagawin ko siguro ay kakatok ako sa iyong pinto at sisigaw ng: "tao po!" Kakatok
ulit. Sisigaw: tao po! 

Kapag sinuri lang natin ang tekstuwal na kahulugan ng ekspresyong ito, hindi
ba't kakaiba na dinedeklara natin ang ating pagkatao sa bawat katok? (O hindi
kaya tinatanong natin ang pagkatao ng nasa loob?) Hindi mo ito basta masasalin
sa ibang wika. Kung nasa Amerika tayo ngayon, hindi tayo kakatok sa isang pinto at
sisigaw ng: *"I'm human!"* 

Ngunit tulad ng nabanggit ko, may isa pang nibel ng kahulugan. Dahil nasa
Pilipinas tayo, at alam mo ang **intensyon** ko, nakalugar ang "tao po!" sa isang
gawi na naiintidihan nating dalawa. Hindi kakaiba sayo na may sumisigaw ng
kanyang pagkatao habang kumakatok dahil alam mo na isa itong paraan ng pagtawag.
Karaniwan lamang ito dahil umiiral sa lugar, panahon, at tradisyon, ang wika
natin. Intensyon ang mahalagang sangkap ng kahulugang kumakatawan. Madalas ang
intensyong ito ay lagpas pa sa wika.

![](/assets/png/wika/actor_interlocutor_model.png){:width="400px" style="padding:10px"}  
{:style="text-align: center;"}

Kung hihimayin natin ang interaksyong ito, ganito ang nangyayari:
1. May intensyon ako na nagsasalita: malaman kung nasa loob ka ng bahay.
2. Pipili ako ng ekspresyon na bagay sa intensyong ito: "tao po!"
3. Gagamitin mo ang iyong karanasan upang unawain ang aking intensyon.  

<!-- talk about how most NLP models were trained on textual meaning -->
<!-- embodied meaning != semantic meaning -->
